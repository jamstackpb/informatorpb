---
section: Bialystok tu warto studiowac
bgcImage: /images
pageNumber: 42
---

### Komunikacja w Białymstoku

Studenci w całej Polsce mogą liczyć na 50% zniżki na komunikację miejską. Białostocka Komunikacja Miejska (BKM) umożliwia przejazdy po całym mieście dzięki 42 liniom autobusowym dziennym oraz 6 nocnym. Dzienne linie autobusowe kursują przez 7 dni w tygodniu, od wczesnych godzin porannych do późnego wieczora. Linie nocne kursują tylko w weekendy – w nocy z piątku na sobotę i z soboty na niedzielę.

Za przejazd można zapłacić:
• biletami papierowymi, które sprzedawane są w punktach sprzedaży biletów BKM, w większości sklepów spożywczych na terenie miasta,
kioskach, a także u kierowcy w autobusie,
• e-kartą, którą można wyrobić w punktach Białostockiej Komunikacji Miejskiej. E-karta daje Ci możliwość doładowania biletu na cały miesiąc lub na 3 miesiące. Możesz też doładować tzw. portmonetkę i kasować z niej pojedyncze bilety. E-kartę można także wgrać na Elektroniczną Legitymację Studencką,
• biletami zakupionymi przez aplikacje mobilne np. mPay, SkyCash.

Według cennika BKM (od 1 marca 2020 r.) za bilet ulgowy jednoprzejazdowy należy zapłacić 2 zł (w formie elektronicznej – 1,50 zł), za bilet wieloprzejazdowy 60-minutowy – 2,50 zł, ulgowy miesięczny na wszystkie linie – 50 zł, trzymiesięczny – 140 zł.
