---
section: Bialystok tu warto studiowac
bgcImage: /images
pageNumber: 41
---

### Opieka medyczna, ubezpieczenie

Osoby studiujące, które przekroczyły 18. rok życia, nadal są objęte ubezpieczeniem zdrowotnym na czas kontynuowania nauki (do 26.
roku życia korzystasz z ubezpieczenia zdrowotnego rodziców). To ubezpieczenie pozwala na bezpłatne korzystanie z państwowej opieki zdrowotnej w całej Polsce. Na terenie kampusu, w Domu Studenta Alfa (ul. Zwierzyniecka 14), działa Niepubliczny Zakład Opieki Zdrowotnej „Alfa-Med”. Czynny jest od poniedziałku do piątku, w godzinach 8.00–18.00. Telefon do rejestracji: 85 746 97 17.

Ubezpieczenie od następstw nieszczęśliwych wypadków (NNW) nie jest obowiązkowe. Natomiast warto je mieć, choćby na wypadek złamania nogi lub pobytu w szpitalu. Do wykupienia odpowiedniej polisy zachęca m.in. Samorząd Studentów Politechniki Białostockiej (ubezpieczenie obejmuje rok akademicki i kosztuje około 30–40 zł).

### Bary, restauracje

W naszym mieście znajdziesz zarówno miejsca, w których serwowane są domowe obiady, jak i restauracje proponujące kuchnię z różnych stron świata, w których można zjeść sushi, lasagne czy kebab. Bardzo popularne są też knajpy z potrawami regionalnymi, takimi jak babka i kiszka ziemniaczana, kartacze. Miejscem, w którym studenci nie wydadzą zbyt wiele pieniędzy, są różnego rodzaju pizzerie. W Białymstoku, w różnych częściach miasta, funkcjonuje ich wiele. Bez problemu można też skorzystać z usługi dowozu. Studenci, którzy nie chcą przepłacać za jedzenie, mogą skorzystać z kuponów obniżających ceny posiłków. Najczęściej są one udostępniane w specjalnych aplikacjach. Studiując na Politechnice Białostockiej, możesz stołować się w barach znajdujących się w niektórych budynkach wydziałowych. Smacznie i niedrogo zjesz też w najbliższych okolicach kampusu.

### Rowery miejskie, skutery, hulajnogi

W Białymstoku mamy już około 152 km ścieżek rowerowych, umożliwiających szybkie i ekologiczne poruszanie się po mieście i okolicach. Mieszkańcy i turyści chętnie korzystają z funkcjonujących w mieście systemów wypożyczalni publicznych oferujących rowery, skutery oraz hulajnogi elektryczne. Rowerzyści mają do dyspozycji przeszło 50 stacji mobilnych w Białymstoku oraz pobliskich gminach Juchnowiec Kościelny i Choroszcz. Chętni do skorzystania z rowerów miejskich, hulajnóg i skuterów powinni ściągnąć odpowiednie aplikacje mobilne i postępować zgodnie z regulaminem wypożyczeń.
